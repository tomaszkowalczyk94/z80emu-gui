<html>

<head>
    <meta http-equiv="Content-Type" content="text/html; charset=utf-8">
<body>

<div class="bl1">
    <h2><a name="Przegląd">Przegląd</a></h2>
    <p class="bl1">Mikroprocesor Z80 potrafi wykonać 158 różnych typów instrukcji,
        łącznie z 78 instrukcjami starszego modelu 8080A. Instrukcje te dzielą się na
        następujące grupy główne:</p>
    <div class="bl1">
        <ul>
            <li>
                Instrukcje ładowania i wymiany danych</li>
            <li>
                Instrukcje przesyłów blokowych i blokowych przeszukiwań</li>
            <li>
                Instrukcje arytmetyczne i logiczne</li>
            <li>
                Instrukcje obrotów i przesuwów</li>
            <li>
                Instrukcje operujące na bitach <span class="rem">(ustawianie,
	zerowanie, testowanie)</span></li>
            <li>
                Instrukcje skoków, wywołań procedur i powrotów z procedur</li>
            <li>
                Instrukcje operujące na portach wejścia / wyjścia</li>
            <li>
                Instrukcje sterujące mikroprocesorem</li>
        </ul>
    </div>
    <p class="bl2">&nbsp;</p>
    <h2><a name="Rodzaje_instrukcji">Rodzaje instrukcji</a></h2>
    <p class="bl1">Instrukcje ładowania przemieszczają dane wewnętrznie pomiędzy
        rejestrami mikroprocesora lub pomiędzy jego rejestrami a zewnętrzną pamięcią.
        Wszystkie instrukcje tego typu określają miejsce źródłowe, z którego mają zostać
        pobrane dane, oraz miejsce docelowe. Miejsce źródłowe nie jest zmieniane przez
        instrukcję ładowania.&nbsp; Przykładami grup instrukcji ładowania mogą być
        przesyły danych pomiędzy dowolnymi rejestrami ogólnego przeznaczenia, np.
        przeniesienie danych do rejestru <code>B</code> z rejestru <code>C</code>. Ta grupa zawiera również
        ładowanie danej natychmiastowej do dowolnego rejestru mikroprocesora lub do
        dowolnej komórki pamięci zewnętrznej. Inne typy instrukcji ładowania pozwalają
        przenosić dane pomiędzy rejestrami a komórkami pamięci. Instrukcje wymiany mogą
        zamienić ze sobą zawartość dwóch rejestrów.</p>
    <p class="bl1">Z80 został wyposażony w unikalny zestaw instrukcji przesyłu
        blokowego. Za pomocą pojedynczej instrukcji można przesunąć obszar pamięci o
        dowolnym rozmiarze w dowolne inne miejsce w pamięci. Ten zestaw przesyłów
        blokowych staje się niezmiernie cenny w czasie pracy z dużymi ciągami danych. Za
        pomocą pojedynczej instrukcji można wyszukać 8 bitowy znak w bloku zewnętrznej
        pamięci o dowolnej, pożądanej wielkości. Gdy zostanie znaleziony poszukiwany
        znak lub osiągnięty koniec bloku, instrukcja automatycznie kończy swoje
        działanie. Zarówno instrukcje przesyłów blokowych jak i blokowego przeszukiwania
        mogą być przerywane podczas swojej pracy, zatem nie zajmują one mikroprocesora
        na długie okresy czasu.</p>
    <p class="bl1">Instrukcje arytmetyczne i logiczne działają na danych zapisanych
        w akumulatorze i innych rejestrach ogólnego przeznaczenia lub w komórkach
        pamięci zewnętrznej. Wyniki operacji są umieszczane w akumulatorze z ustawieniem
        odpowiednich znaczników zgodnie z otrzymanym wynikiem.</p>
    <p class="bl1">Przykładem operacji arytmetycznej jest dodawanie akumulatora do
        zawartości komórki pamięci zewnętrznej. Wyniki dodawania są umieszczane w
        akumulatorze. Ta grupa zawiera również 16 bitowe dodawanie i odejmowanie
        pomiędzy parami rejestrów mikroprocesora.</p>
    <p class="bl1">Grupa obrotów i przesuwów pozwala przemieszczać arytmetycznie lub
        logicznie bity dowolnego rejestru lub komórki pamięci w prawo lub w lewo, z lub
        bez znacznika przeniesienia. Również cyfra 4 bitowa BCD może być przesuwana w
        prawo lub w lewo z dowolną komórką w pamięci.</p>
    <p class="bl1">Instrukcje operujące na poszczególnych bitach pozwalają za pomocą
        pojedynczej instrukcji ustawiać, zerować lub testować dowolny bit akumulatora i
        rejestru ogólnego przeznaczenia oraz dowolnej komórki pamięci zewnętrznej. Na
        przykład można wyzerować najbardziej znaczący bit rejestru <code>H</code>. Ta grupa jest
        szczególnie użyteczna w aplikacjach sterujących oraz w programowym sprawdzaniu
        różnych znaczników w programach ogólnego przeznaczenia.</p>
    <p class="bl1">Instrukcje skoków, wywołań procedur i powrotów pozwalają
        mikroprocesorowi wykonywać kod z różnych miejsc w programie użytkownika. Grupa
        ta wykorzystuje kilka różnych sposobów otrzymywania nowego adresu dla licznika
        programu ze określonych komórek pamięci. Unikalnym typem wywołania jest
        instrukcja restartu. Zawiera ona adres wywołania w swoim ośmiobitowym kodzie.
        Jest to możliwe, ponieważ dozwolone jest tylko osiem oddzielnych adresów
        umieszczonych na stronie zerowej pamięci zewnętrznej. Skoki programowalne można
        osiągnąć ładując zawartość rejestrów <code>HL</code>, <code>IX</code> lub <code>IY</code> bezpośrednio do
        <code>PC</code>, co
        pozwala wcześniej wyliczyć adres skoku.</p>
    <p class="bl1">Grupa instrukcji wejścia / wyjścia w mikroprocesorze Z80 pozwala
        na szeroki zakres przesyłów pomiędzy pamięcią zewnętrzną lub rejestrami ogólnego
        przeznaczenia a urządzeniami zewnętrznymi. W każdym przypadku jest przy dowolnej
        transakcji wejścia / wyjścia numer portu I/O pojawia się na młodszych ośmiu
        bitach magistrali adresowej. Jedna instrukcja pozwala podawać ten numer jako
        drugi bajt kodu instrukcji, natomiast inne instrukcje mikroprocesora Z80
        pozwalają go określić jako zawartość rejestru <code>C</code>. Jedną z głównych zalet
        stosowania rejestru <code>C</code> jako wskaźnika urządzenia wejścia/ wyjścia jest możliwość
        obsługi wielu portów I/O przez procedury wspólnego sterownika programowego.
        Zaleta ta nie jest dostępna przy stosowaniu numeru urządzenia wejścia / wyjścia
        jako kodu instrukcji, jeśli program jest umieszczony w pamięci ROM. Inną cechą
        tych instrukcji wejścia/ wyjścia jest automatyczne ustawianie rejestru
        znaczników, co czyni zbędnymi inne operacje określające stan danych wejściowych.&nbsp;
        Jednym z przykładów jest stan parzystości.</p>
    <p class="bl1">Mikroprocesor Z80 posiada pojedyncze instrukcje, które potrafią
        automatycznie przesyłać bloki danych <span class="rem">(do 256 bajtów)</span> do
        lub z dowolnego portu I/O bezpośrednio do dowolnego miejsca w pamięci. W
        połączeniu z podwójnym zbiorem rejestrów ogólnego przeznaczenia te instrukcje
        udostępniają szybkie transmisje I/O bloków danych. Potęga tych instrukcji
        wejścia / wyjścia jest demonstrowana przez mikroprocesor Z80 przy formatowaniu
        dysków elastycznych na stacjach o podwójnej gęstości zapisu za pomocą procedur
        sterowanych przerwaniami. Przykładowo, mikroprocesor zapewnia nagłówek, adres,
        dane i wprowadza kody CRC.</p>
    <p class="bl1">Na koniec, podstawowe instrukcje sterujące mikroprocesorem
        pozwalają na stosowanie różnych opcji i trybów. Ta grupa instrukcji obejmuje
        ustawianie i zerowanie przerzutnika przerwań lub ustawianie trybu odpowiedzi na
        przerwanie.</p>
</div>
</html>