<html>

<head>
    <meta http-equiv="Content-Type" content="text/html; charset=utf-8">
<body>

<body>
<div class="bl1">
    <h2><a name="Tryby_adresowania">Tryby adresowania</a></h2>
    <p class="bl1">Większość instrukcji mikroprocesora Z80 operuje na danych
        przechowywanych w wewnętrznych rejestrach, w pamięci zewnętrznej lub w portach
        wejścia / wyjścia. Adresowanie określa, w jaki sposób tworzony jest adres tych
        danych w każdej instrukcji. Ten rozdział jest krótkim podsumowaniem typów
        adresowania używanych przez mikroprocesor Z80, natomiast w następnych
        rozdziałach są opisane szczegółowo rodzaje adresowania dostępne dla każdej z
        grup instrukcji.</p>
    <p class="bl1">&nbsp;</p>
    <h3 class="bl1">Tryb natychmiastowy</h3>
    <p class="bl2">W tym trybie adresowania bajt występujący w pamięci po kodzie
        operacji zawiera sam argument.</p>
    <p class="bl2">&nbsp;</p>
    <table border="0" id="table1" cellpadding="4" style="border-collapse: collapse" class="bl2">
        <tbody><tr>
            <td colspan="2" style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden lub dwa bajty</td>
        </tr>
        <tr>
            <td colspan="2" style="text-align: center; border: 2px solid #000000" bgcolor="#F0F0F0">Argument</td>
            <td>}- jeden bajt</td>
        </tr>
        <tr>
            <td style="text-align: left">D7</td>
            <td style="text-align: right">D0</td>
            <td>&nbsp;</td>
        </tr>
        </tbody></table>
    <p class="bl2">Przykładem tego typu instrukcji jest wpisywanie stałej do
        akumulatora, która występuje natychmiast po kodzie operacyjnym instrukcji.</p>
    <p class="bl2">&nbsp;</p>
    <h3 class="bl1">Tryb natychmiastowy rozszerzony</h3>
    <p class="bl2">Ten tryb jest rozszerzeniem adresowania natychmiastowego, które
        polega na tym, iż za kodem instrukcji występują dwa bajty argumentu.</p>
    <p class="bl2">&nbsp;</p>
    <table border="0" id="table2" cellpadding="4" style="border-collapse: collapse" class="bl2">
        <tbody><tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden lub dwa bajty</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Argument</td>
            <td>}- młodszy bajt</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Argument</td>
            <td>}- starszy bajt</td>
        </tr>
        </tbody></table>
    <p>&nbsp;</p><p class="bl2">Przykładem tego typu instrukcji jest ładowanie pary
    rejestrów <code>HL</code>
    <span class="rem">(rejestr 16 bitowy)</span> za pomocą 16 bitów danych
    <span class="rem">(dwa bajty)</span>.</p>
    <p class="bl1">&nbsp;</p>
    <h3 class="bl1">Zmodyfikowany tryb adresowania strony zerowej</h3>
    <p class="bl2">Mikroprocesor posiada specjalną, jednobajtową instrukcję <code>CALL</code>,
        która może wykonać skok pod jeden z ośmiu adresów na stronie zerowej pamięci.
        Instrukcja ta, którą nazywa się restartem, ustawia <code>PC</code> na adres odnoszący się do
        strony zerowej. Wartość kodu tej instrukcji pozwala określić przy pomocy jednego
        bajtu 16 bitowy adres, pod którym są umieszczane często wywoływane podprogramy,
        co oszczędza pamięć.</p>
    <p class="bl2">&nbsp;</p>
    <table border="0" id="table3" cellpadding="4" style="border-collapse: collapse" class="bl2">
        <tbody><tr>
            <td colspan="2" style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden bajt</td>
        </tr>
        <tr>
            <td style="text-align: left">B7</td>
            <td style="text-align: right">B0</td>
            <td>Adres efektywny to (B5 B4 B3 000)<sub>2</sub></td>
        </tr>
        </tbody></table>
    <p class="bl1">&nbsp;</p>
    <h3 class="bl1">Adresowanie względne</h3>
    <p class="bl2">Ten tryb wykorzystuje jeden bajt danych umieszczony za kodem
        instrukcji, który określa przesunięcie od obecnej pozycji w programie do
        miejsca, gdzie może zostać wykonany skok. Przesunięcie to jest liczbą ze znakiem
        w kodzie U2 i zostaje dodane do adresu następnej instrukcji.</p>
    <p class="bl2">&nbsp;</p>
    <table border="0" id="table4" cellpadding="4" style="border-collapse: collapse" class="bl2">
        <tbody><tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden bajt</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Przesunięcie</td>
            <td>}- liczba U2 dodawana do adresu instrukcji + 2</td>
        </tr>
        </tbody></table>
    <p class="bl2">&nbsp;</p>
    <p class="bl2">Zaletą względnego adresowania jest możliwość wykonywania skoków
        do okolicznych punktów w programie przy pomocy jedynie dwubajtowych instrukcji.
        Dla większości programów skoki względne są najbardziej rozpowszechnionymi
        rodzajami skoków z powodu bliskości powiązanych ze sobą segmentów programu. Z
        tego powodu instrukcje te w sposób istotny mogą zmniejszyć wymagania pamięciowe
        programu. Przesunięcie ze znakiem wpada w zakres od +129 do -126 w stosunku do
        adresu komórki zawierającej adres kodu operacji skoku względnego. Drugą ważną
        zaletą jest tworzenie kodu przemieszczalnego w pamięci.</p>
    <p class="bl2">&nbsp;</p>
    <h3 class="bl1">Adresowanie rozszerzone</h3>
    <p class="bl2">Ten tryb udostępnia dwa bajty <span class="rem">(16 bitów)</span>
        adresu, który może być dołączony do instrukcji. Dane te mogą oznaczać adres, pod
        który program ma wykonać skok, lub adres komórki pamięci zawierającej argument
        dla instrukcji.</p>
    <p class="bl2">&nbsp;</p>
    <table border="0" id="table5" cellpadding="4" style="border-collapse: collapse" class="bl2">
        <tbody><tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden lub dwa bajty</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Młodszy bajt adresu młodszego bajtu argumentu</td>
            <td>&nbsp;</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Starszy bajt adresu młodszego bajtu argumentu</td>
            <td>&nbsp;</td>
        </tr>
        </tbody></table>
    <p>&nbsp;</p><p class="bl2">Adresowanie rozszerzone jest niezbędne dla programu do
    wykonywania skoków z dowolnego miejsca w pamięci do dowolnego innego miejsca lub
    do odczytywania i zapisywania danych w dowolnej komórce pamięci.</p>
    <p class="bl2">W czasie używania rozszerzonego adresowania należy określić adres
        źródłowy lub docelowy argumentu. Używana jest notacja <code>(nn)</code> do
        wskazywania zawartości pamięci pod adresem <code>nn</code>, gdzie nn jest 16
        bitowym adresem określonym w instrukcji. Te dwa bajty adresu <code>nn</code> są
        używane jako wskaźnik komórki pamięci. Użycie nawiasów zawsze znaczy, że wartość
        w nich zawarta jest używana jako wskaźnik miejsca w pamięci. Na przykład (3200)
        odnosi się do komórki pamięci umieszczonej pod adresem 3200.</p>
    <p class="bl2">&nbsp;</p>
    <h3 class="bl1">Adresowanie indeksowane</h3>
    <p class="bl2">W tym rodzaju adresowania bajt danych umieszczony za za kodem
        instrukcji zawiera przesunięcie, które zostaje dodane do jednego z dwóch
        rejestrów indeksowych <span class="rem">(kod operacyjny instrukcji wskazuje ten
rejestr)</span>, aby utworzyć wskaźnik do pamięci. Operacja nie powoduje zmiany
        zawartości tego rejestru indeksowego.</p>
    <p class="bl2">&nbsp;</p>
    <table border="0" id="table6" cellpadding="4" style="border-collapse: collapse" class="bl2">
        <tbody><tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
            <td rowspan="2">}- dwa bajty kodu instrukcji</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
        </tr>
        <tr>
            <td style="text-align: center; border: 2px solid #000000" bgcolor="#F0F0F0">Przesunięcie</td>
            <td>}- argument dodawany do rejestru indeksowego w celu stworzenia
                wskaźnika do pamięci</td>
        </tr>
        </tbody></table>
    <p class="bl2">&nbsp;</p>
    <p class="bl2">Przykładem indeksowanej instrukcji jest ładowanie zawartości
        pamięci <span class="rem">(rejestr indeksowy + przesunięcie)</span> do
        akumulatora.</p>
    <p class="bl2">Przesunięcie jest liczbą ze znakiem w kodzie U2. Adresowanie
        indeksowane ogromnie upraszcza programy wykorzystujące tablice danych, ponieważ
        rejestr indeksowy może wskazywać na początek tablicy. Dostępne są dwa rejestry
        indeksowe, ponieważ często operacje wymagają dwóch lub więcej tablic.
        Adresowanie indeksowane również umożliwia tworzenie kodu przemieszczalnego.</p>
    <p class="bl2">Dwa rejestry indeksowe mikroprocesora Z80 są oznaczane jako IX i
        IY. Adresowanie indeksowane zapisujemy w notacji jako:</p>
    <p class="bl2"><code>(IX+d)</code> lub <code>(IY+d)</code></p>
    <p class="bl2">Tutaj d jest przesunięciem <span class="rem">(ang. displacement)</span>
        umieszczanym za kodem operacyjnym instrukcji. Nawiasy oznaczają, iż ta wartość
        jest używana jako wskaźnik do zewnętrznej pamięci.</p>
    <p class="bl2">&nbsp;</p>
    <h3 class="bl1">Adresowanie rejestrowe</h3>
    <p class="bl2">Wiele kodów operacyjnych mikroprocesora Z80 zawiera bity
        informacji, które określają rejestr używany przez daną operację. Przykładem
        adresowania rejestrowego jest przesłanie zawartości rejestru <code>E</code> do rejestru
        <code>C</code>.</p>
    <p class="bl2">&nbsp;</p>
    <h3 class="bl1">Adresowanie implikowane</h3>
    <p class="bl2">Adresowanie to odnosi się do operacji, w których kod operacyjny
        automatycznie implikuje jeden lub kilka rejestrów mikroprocesora z argumentami.
        Przykładem jest zbiór operacji arytmetycznych, gdzie akumulator jest zawsze
        implikowanym rejestrem do zapisu wyników.</p>
    <p class="bl2">&nbsp;</p>
    <h3 class="bl1">Adresowanie pośrednie rejestrowe</h3>
    <p class="bl2">Ten rodzaj adresowania określa 16 bitową parę rejestrów
        mikroprocesora <span class="rem">(taką jak <code>HL</code>)</span> używaną jako wskaźnik
        dowolnej komórki w pamięci. Ten typ instrukcji jest bardzo potężny i stosuje się
        go w dużej liczbie aplikacji.</p>
    <p class="bl2">&nbsp;</p>
    <table border="0" id="table7" cellpadding="4" style="border-collapse: collapse" class="bl2">
        <tbody><tr>
            <td style="text-align: center; border: 2px solid #000000" bgcolor="#F0F0F0">Kod operacji</td>
            <td>}- jeden lub dwa bajty</td>
        </tr>
        </tbody></table>
    <p>&nbsp;</p><p class="bl2">Przykładem tego typu instrukcji jest załadowanie akumulatora
    danymi z komórki pamięci wskazanej przez zawartość pary rejestrów <code>HL</code>. W
    rzeczywistości adresowanie indeksowe jest odmianą adresowania pośredniego
    rejestrowego, w którym do rejestrów wskazujących dane dodaje się jeszcze
    przesunięcie. Adresowanie pośrednie rejestrowe pozwala na bardzo zaawansowany,
    lecz łatwy do stosowania dostęp do komórek pamięci. Rozkazy przesyłu i
    przeszukiwania blokowego w Z80 są rozszerzeniami tego typu adresowania, gdzie
    dodano automatyczne zwiększanie i zmniejszanie zawartości rejestrów oraz
    porównywanie z danymi w pamięci. W zapisie tryb ten oznaczamy umieszczając parę
    rejestrów adresujących pamięć w nawiasach. Na przykład, symbol <code>(HL)</code> oznacza, że
    zawartość rejestru <code>HL</code> ma być użyta jako wskaźnik komórki pamięci. Często
    adresowanie pośrednie rejestrowe wykorzystuje się do określania argumentów 16
    bitowych. W takim przypadku rejestr wskazuje na młodszy bajt argumentu,
    natomiast adres ten jest automatycznie zwiększany o 1 przy pobieraniu lub
    zapisie starszego bajtu argumentu <span class="rem">(zawartość rejestru
adresującego nie jest zmieniana)</span>.</p>
    <p class="bl2">&nbsp;</p>
    <h3 class="bl1">Adresowanie bitów</h3>
    <p class="bl2">Mikroprocesora Z80 wykonuje obszerny zestaw instrukcji
        ustawiania, zerowania i testowania bitów. Instrukcje te pozwalają użyć do
        operacji bitowej dowolną komórkę pamięci lub rejestr mikroprocesora za pomocą
        jednego z trzech powyżej opisanych trybów adresowania <span class="rem">
(rejestrowego, pośredniego rejestrowego i indeksowanego)</span> oraz określić w
        kodzie operacyjnym, którego z ośmiu bitów dotyczy dana operacja.</p>
    <p class="bl2">&nbsp;</p>
    <h3 class="bl1">Kombinacje trybów adresowania</h3>
    <p class="bl2">Wiele instrukcji zawiera więcej niż jeden argument
        <span class="rem">(np. instrukcje arytmetyczne lub instrukcje przesyłania
danych)</span>. W takich przypadkach mogą być zastosowane dwa rodzaje
        adresowania. Na przykład, ładowanie danych może używać trybu natychmiastowego do
        określenia źródła oraz rejestrowego pośredniego lub indeksowego do określenia
        przeznaczenia tych danych.</p>
</div>
</body>